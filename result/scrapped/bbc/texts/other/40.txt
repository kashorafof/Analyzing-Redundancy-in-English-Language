منبع تصویر، Reuters
جو بایدن، رئیس جمهور آمریکا در یادداشتی در روزنامه واشنگتن پست نوشته است که در صورت عدم بازگشت جمهوری اسلامی ایران به برجام فشار «دیپلماتیک و اقتصادی» بر این کشور ادامه خواهد داشت.
آقای بایدن این یادداشت را در آستانه سفرش به عربستان سعودی نوشته و از سفرش به این کشور دفاع کرده است.
به نوشته رئیس جمهور ایالات متحده «تا زمانی که ایران آماده بازگشت و پایبند به توافق هسته ای ۲۰۱۵ نباشد، دولت من به افزایش فشار دیپلماتیک و اقتصادی ادامه خواهد داد».
وی در عین حال تاکید کرد که آمریکا آماده بازگشت به توافقنامه برجام است.
مذاکرات بازگشت ایران و آمریکا که از بهار سال گذشته خورشیدی آغاز شده بود، همچنان به نتیجه نرسیده است و آخرین دور مذاکرات غیرمستقیم دو کشور در هفته گذشته در قطر بی‌نتیجه پایان یافت.
مذاکرات دوحه پس از وقفه‌ای نزدیک به چهار ماه در گفت‌وگوهای وین که به طور غیرمستقیم میان ایران و آمریکا برگزار می‌شد، شکل گرفت. در این مذاکرات بر خلاف مذاکرات وین گروه ۱+۴ شامل بریتانیا، فرانسه، چین و روسیه به علاوه آلمان حضور نداشتند و فقط نماینده اتحادیه اروپا برای انتقال پیام‌های تهران و واشنگتن حاضر بود.
مذاکرات دو روزه در دوحه بدون دستیابی به نتیجه مشخصی هفته گذشته پایان یافت. ایران در مذاکرات فعلی خواستار خارج کردن نام سپاه پاسداران انقلاب اسلامی از فهرست سازمان های تروریستی آمریکا و گرفتن تضمین از ایالات متحده برای باقی مانده در توافق هسته ای برجام در صورت احیای آن است.
آمریکا اعلام کرده، موضوع سپاه پاسداران ارتباطی با توافق برجام ندارد و گفته نمی‌تواند درباره باقی ماندن دولت‌های بعدی ایالات متحده در این توافق از جانب آنها تعهد دهد.
گزارش های رسمی حاکی از آن است که ایران پیشنهاد داده به جای خارج کردن نام سپاه از فهرست سازمان‌های تروریستی، قرارگاه سازندگی خاتم بازوی اقتصادی آن از تحریم ها خارج شود.
همزمان بهروز کمالوندی، سخنگوی سازمان انرژی اتمی ایران هم اعلام کرده که «از زنجیره جدید ماشین‌های سانتریفیوژ که دو هفته پیش فرآیند نصب و گازدهی به آنها در فردو به انجام رسید، اورانیوم غنی‌شده ۲۰ درصد برداشت» شده است. 
منبع تصویر، Reuters
نمونه ای از نسل های جدید سانتریفیوژهای ایران در نمایشگاهی در تهران
این اظهارات به نظر می‌رسد واکنشی باشد به گزارش روز گذشته آژانس بین‌المللی انرژی اتمی که گفته بود ایران توانایی غنی‌سازی اورانیوم خود با ماشین‌های پیشرفته را در تاسیسات زیرزمینی اتمی‌اش در نزدیکی قم، موسوم به تاسیسات فردو، بالاتر برده است.
به گفته آقای کمالوندی «گازدهی به یک زنجیره جدید از ماشین‌های سانتریفیوژ آی‌-آر۶ حداقل دو هفته پیش به آژانس اطلاع داده شده بود».
بر اساس گزارش روز گذشته آژانس بین‌المللی انرژی اتمی، ایران شروع به تغذیه آبشاری از سانتریفیوژهای جدید متشکل از ۱۶۶ سانتریفیوژ از نوع آی-ار۶ با گاز هگزافلوراید اورانیوم کرده است.
آقای بایدن در یادداشت روزنامه واشنگتن پست با دفاع از سفرش به عربستان سعودی نوشت که قصد دارد در این سفر به «تقویت شراکت استراتژیک» با این کشور دست بزند اما در عین حال نوشت که او به «ارزش‌های اساسی آمریکا» هم پایبند خواهد ماند.
او تاکید کرد که از مخالفت‌ها با سفرش به عربستان‌ها مطلع است اما «دیدگاه‌های من در مورد حقوق بشر روشن و دیرینه است و دفاع از آزادی‌های اساسی همیشه در دستور کار سفرهای من به خارج از کشور و این سفر خواهد بود».
یکی از اهداف سفر آقای بایدن به عربستان تلاش برای قانع کردن این کشور جهت افزایش تولید نفت است تا به این طریق هزینه سوخت و تورم در آمریکا کاهش یابد. این سفر همچنین نشان‌دهنده تغییر سیاست دولت وی برای «کنار گذاشتن و طرد آشکار محمد بن‌سلمان ولیعهد عربستان سعودی پس از کشتن جمال خاشقچی است».
یافته‌های اطلاعاتی ایالات متحده که توسط دولت بایدن منتشر شد، حاکی از آن است که محمد بن سلمان مغز متفکر پشت قتل آقای خاشقچی بوده است.
رئیس جمهور آمریکا همچنین نوشت: «به عنوان رئیس جمهور، وظیفه من این است که کشورمان را قوی و امن نگه دارم» و «ما باید با تجاوز روسیه مقابله کنیم و خود را در بهترین موقعیت ممکن برای پیشی گرفتن از چین قرار دهیم».
به گفته وی «برای انجام این کارها، ما باید مستقیماً با کشورهایی که می‌توانند بر این نتایج تأثیر بگذارند، تعامل داشته باشیم. عربستان سعودی یکی از آنهاست».
آقای بایدن نوشت «هنگامی که من با رهبران سعودی در روز جمعه ملاقات کنم، هدف من تقویت یک مشارکت استراتژیک در آینده بر اساس منافع و مسئولیت‌های متقابل و در عین حال وفادار به ارزش‌های بنیادین آمریکایی خواهد بود».
رئیس جمهور آمریکا در طول سفر ۱۳ تا ۱۶ جولای خود از اسرائیل و کرانه باختری بازدید خواهد کرد که به گفته وی این سفر «فصل جدید و امیدوارکننده‌تری از تعامل آمریکا» در خاورمیانه را آغاز خواهد کرد.
© 2022 بی بی سی. بی بی سی مسئول محتوای سایت های دیگر نیست. سیاست ما درباره لینک دادن به سایت های دیگر.
